---
title: "To, co odbieram"
date: 2022-06-11
Draft: false
---

Zapachy. Zwykle ich nie pamiętam a czasem zwracają moją uwagę. 
Tutaj powietrze jest nimi wypełnione. Zapach mokrej trawy o poranku i 
spalonej popołudniowym słońcem łąki; zapach ściętego drewna porzuconego 
przez drwali i błota, które usiłuje wlać się do butów. Zapach ziół, 
wśród których rozpoznaję jedynie miętę i dziurawiec. I najpiękniejszy, 
zapach świeżych poziomek przy drodze. Chłonę je każdym oddechem, wiedząc, 
że z chwilą mojego wyjazdu, zginą w mojej pamięci na zawsze. Do kolejnego razu. 
Do następnego lata tak pełnego słońca.

Dźwięki. Sa jak zgrana orkiestra, której nikt nie dyryguje, ale każdy wie, 
co ma grać. Śpiew ptaków i trzepot ich skrzydeł, kiedy uciekają przede mną 
na inną gałąź; są jak tło, bez którego inne instrumenty brzmiałyby tępo. 
Brzęczenie much nad suchymi kałużami, wzmagające się kiedy tylko schronisz się w cień. 
I buczenie owadów, ktore utknęły pod tropikiem. Szum wiatru, który zamiera popołudniu, 
oddaje górskie polany w objęcia leniwej sjesty. Trzask upadającej gałęzi i nieco obcy, 
niepasujący stukot kijków, którymi wygrywasz sobie takt.

Wycinam z tej opowieści głosy ludzi. Są jak wąsy domalowane na plakacie, nie pasują. 
Podobnie jest z niepokojącym wręcz warkotem silników i pił spalinowych. Nie znajduję 
dla nich sensu w mozaice Beskidów.
