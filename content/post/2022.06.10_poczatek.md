-----
draft: false
-----


Jest duszno. Czuję się, jakbym jechała nie do Krakowa, ale podróżowała w czasie. Pamiętacie te stare pociągi, w których korytarze były węższe niż powinny, z rozkładanymi siedzeniami? Pociągi, w których podróż wbija się w każdy kawałek ciała, wwierca się w głowę każdym uderzeniem o szynę. Pociągu, w których przejście do innego wagonu staje się nową podróżą. Wspomnienie dzieciństwa.

Gdzieś na korytarzu mignął mi pies luzem. O mój przedział co chwila uderza walizka. Właścicielka porzuciła myśl, że upchnie ją wraz ze sobą w wygodną przestrzeń niekorytarza. A nas, siedzących w dusznym przedziale pasażerów, łączy spóźnienie i kolejne postoje w polach. Czerwiec jest piękny, łąki się zielenią, a przez otwarte na korytarzu okno wpada granie świerszczy. Jest duszne, czerwcowe południe w ciasnym wagonie. Początek podróży.

W Krakowie tłum ludzi, walizek, spóźnionych zegarków i odjeżdżających autobusów. Jeden z nich jest mój.

Popołudnie powoli zmienia się w wieczór. Horyzont się marszczy, a serce chce mi wyskoczyć z piersi. "Boże, jaki to jest dobry dzień", zakrzyknęłabym, gdybym znała synonim Boga. Czerwiec jest taki piękny. Zieleń jeszcze nie jest zmęczona upałami, długi jasny wieczór i krople deszczu, które nie martwią.

Ktoś powie, że to żadna wyprawa. Bo ktoś był na Alasce, ktoś inny zdobył dwutysięcznik a jeszcze ktoś przeszedł zimą cokolwiek. Czy to ma znaczenie? Czy musimy wiecznie się porównywać, oceniać, umniejszać własne osiągnięcia? Dla mnie, tu i teraz, ta wyprawa to przygoda życia. Tylko to ma znaczenie. I nie ma żadnego znaczenia.

Dziś i przez następne dni będę spać najlepiej na świecie - pod dachem z nieba, pod własnym namiotem. Jeśli zglodnieje - zjem. Jeśli będę zmęczona - zatrzymam się. Jeśli poczuje się sama - złącze z kimś swoją drogę na chwilę. Uproszczę świat do kroków przed siebie, wschodu i zachodu słońca, wody w upalny dzień.

Bywaj, świecie! 
